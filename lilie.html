<!DOCTYPE html>
<html>
<head>
	<title>Lilie</title>
	<meta charset="UTF-8">
	<link rel="stylesheet" type="text/css" href="styles.css">
</head>
<body>
	<div id="content">
		
		<h1>LILIE</h1>
		<br><br><br>

		<p>Zbrodnia to niesłychana,</p>
		<p>Pani zabija pana.</p>
		<p>Zabiwszy grzebie w gaju,</p>
		<p>Na łączce przy ruczaju,</p>
		<p>Grób liliją zasiewa,</p>
		<p>Zasiewając tak śpiewa:</p>
		<p>«Rośnij kwiecie wysoko,</p>
		<p>Jak pan leży głęboko;</p>
		<p>Jak pan leży głęboko,</p>
		<p>Tak ty rośnij wysoko». </p>
		<br><br>
		<p>Potem cała skrwawiona,</p>
		<p>Męża zbójczyni żona,</p>
		<p>Bieży przez łąki, przez knieje,</p>
		<p>I górą, i dołem, i górą.</p>
		<p>Zmrok pada, wietrzyk wieje;</p>
		<p>Ciemno, wietrzno, ponuro.</p>
		<p>Wrona gdzieniegdzie kracze,</p>
		<p>I puchają puchacze.</p>
		<br><br>
		<p>Bieży w dół do strumyka,</p>
		<p>Gdzie stary rośnie buk,</p>
		<p>Do chatki pustelnika</p>
		<p>Stuk stuk, stuk stuk!</p>
		<br><br>
		<p>«Kto tam?» Spadła zapora,</p>
		<p>Wychodzi starzec, świeci;</p>
		<p>Pani na kształt upiora</p>
		<p>Z krzykiem do chatki leci.</p>
		<p>Ha! ha! zsiniałe usta,</p>
		<p>Oczy przewraca w słup,</p>
		<p>Drżąca, zbladła jak chusta:</p>
		<p>«Ha! mąż, ha! trup!»</p>
		<br><br>
		<p>«Niewiasto, Pan Bóg z tobą!</p>
		<p>Co ciebie tutaj niesie?</p>
		<p>Wieczorną, słotną dobą,</p>
		<p>Co robisz sama w lesie?»</p>
		<br><br>
		<p>— «Tu za lasem, za stawem,</p>
		<p>Błyszczą mych zamków ściany,</p>
		<p>Mąż z królem Bolesławem</p>
		<p>Poszedł na Kijowiany.</p>
		<br><br>
		<p>Lato za latem bieży,</p>
		<p>Nie masz go z bojowiska,</p>
		<p>Ja młoda śród młodzieży,</p>
		<p>A droga cnoty śliska!</p>
		<p>Nie dochowałam wiary,</p>
		<p>Ach! biada mojej głowie!</p>
		<p>Król srogie głosi kary;</p>
		<p>Powrócili mężowie. </p>
		<br><br>
		<p>Ha! ha! mąż się nie dowie!</p>
		<p>Oto krew! oto nóż!</p>
		<p>Po nim już, po nim już!</p>
		<p>Starcze: wyznałam szczerze,</p>
		<p>Ty głoś świętemi usty,</p>
		<p>Jakie mówić pacierze,</p>
		<p>Gdzie mam iść na odpusty?</p>
		<p>Ach! pójdę aż do piekła,</p>
		<p>Zniosę bicze, pochodnie,</p>
		<p>Byleby moję zbrodnię</p>
		<p>Wieczysta noc powlekła».</p>
		<br><br>
		<p>«Niewiasto — rzecze stary —</p>
		<p>Więc ci nie żal rozboju,</p>
		<p>Ale tylko strach kary?</p>
		<p>Idźże sobie w pokoju,</p>
		<p>Rzuć bojaźń, rozjaśń lica,</p>
		<p>Wieczna twa tajemnica.</p>
		<p>Bo takie sądy Boże,</p>
		<p>Iż co ty zrobisz skrycie,</p>
		<p>Mąż tylko wydać może,</p>
		<p>A mąż twój stracił życie». </p>
		<br><br>
		<p>Pani z wyroku rada,</p>
		<p>Jak wpadła, tak wypada.</p>
		<p>Bieży nocą do domu,</p>
		<p>Nic nie mówiąc nikomu.</p>
		<p>Stoją dzieci przed bramą:</p>
		<p>«Mamo — wołają — mamo!</p>
		<p>A gdzie został nasz tato?»</p>
		<p>«Nieboszczyk? co? wasz tato?»</p>
		<p>— Nie wie, co mówić na to —</p>
		<p>«Został w lesie za dworem,</p>
		<p>Powróci dziś wieczorem».</p>
		<br><br>
		<p>Czekają wieczór dzieci;</p>
		<p>Czekają drugi, trzeci,</p>
		<p>Czekają tydzień cały;</p>
		<p>Nareszcie zapomniały.</p>
		<br><br>
		<p>Pani zapomnieć trudno,</p>
		<p>Nie wygnać z myśli grzechu,</p>
		<p>Zawsze na sercu nudno,</p>
		<p>Nigdy na ustach śmiechu,</p>
		<p>Nigdy snu na źrenicy!</p>
		<p>Bo często w nocnej porze,</p>
		<p>Coś stuka się na dworze,</p>
		<p>Coś chodzi po świetlicy:</p>
		<p>«Dzieci — woła — to ja to,</p>
		<p>To ja, dzieci, wasz tato!» </p>
		<br><br>
		<p>Noc przeszła, zasnąć trudno;</p>
		<p>Nie wygnać z myśli grzechu,</p>
		<p>Zawsze na sercu nudno,</p>
		<p>Nigdy na ustach śmiechu! </p>
		<br><br>
		<p>«Idź, Hanko, przez dziedziniec:</p>
		<p>Słyszę tętent na moście,</p>
		<p>I kurzy się gościniec:</p>
		<p>Czy nie jadą tu goście?</p>
		<p>Idź na gościniec i w las,</p>
		<p>Czy kto nie jedzie do nas?» —</p>
		<br><br>
		<p>— «Jadą, jadą w tę stronę,</p>
		<p>Tuman na drodze wielki,</p>
		<p>Rżą, rżą koniki wrone,</p>
		<p>Ostre błyszczą szabelki,</p>
		<p>Jadą, jadą panowie,</p>
		<p>Nieboszczyka bratowie!» —</p>
		<br><br>
		<p>— «A witajże, czy zdrowa?</p>
		<p>Witajże nam, bratowa.</p>
		<p>Gdzie brat?» — «Nieboszczyk brat,</p>
		<p>Już pożegnał ten świat».</p>
		<p>— «Kiedy?» — «Dawno, rok minął,</p>
		<p>Umarł… na wojnie zginął».</p>
		<p>— «To kłamstwo, bądź spokojna,</p>
		<p>Już skończyła się wojna;</p>
		<p>Brat zdrowy i ochoczy,</p>
		<p>Ujrzysz go na twe oczy». </p>
		<br><br>
		<p>Pani ze strachu zbladła,</p>
		<p>Zemdlała i upadła;</p>
		<p>Oczy przewraca w słup,</p>
		<p>Z trwogą dokoła rzuca:</p>
		<p>«Gdzie on? gdzie mąż? gdzie trup?»</p>
		<p>Powoli się ocuca;</p>
		<p>Mdlała niby z radości</p>
		<p>I pytała u gości:</p>
		<p>«Gdzie mąż, gdzie me kochanie,</p>
		<p>Kiedy przede mną stanie?» </p>
		<br><br>
		<p>— «Powracał razem z nami,</p>
		<p>Lecz przodem chciał pospieszyć,</p>
		<p>Nas przyjąć z rycerzami,</p>
		<p>I twoje łzy pocieszyć.</p>
		<p>Dziś, jutro, pewnie będzie,</p>
		<p>Pewnie kędyś w obłędzie </p>
		<p>Ubite minął szlaki.</p>
		<p>Zaczekajmy dzień jaki,</p>
		<p>Poszlemy szukać wszędzie,</p>
		<p>Dziś, jutro, pewnie będzie».</p>
		<br><br>
		<p>Posłali wszędzie sługi,</p>
		<p>Czekali dzień i drugi;</p>
		<p>Gdy nic nie doczekali,</p>
		<p>Z płaczem chcą jechać daléj.</p>
		<br><br>
		<p>Zachodzi drogę pani:</p>
		<p>«Bracia moi kochani,</p>
		<p>Jesień zła do podróży,</p>
		<p>Wiatry, słoty i deszcze,</p>
		<p>Wszak czekaliście dłużéj,</p>
		<p>Czekajcie trochę jeszcze».</p>
		<br><br>
		<p>Czekają. Przyszła zima,</p>
		<p>Brata nié ma i nié ma.</p>
		<p>Czekają; myślą sobie:</p>
		<p>Może powróci z wiosną?</p>
		<p>A on już leży w grobie,</p>
		<p>A nad nim kwiatki rosną,</p>
		<p>A rosną tak wysoko,</p>
		<p>Jak on leży głęboko.</p>
		<p>I wiosnę przeczekali,</p>
		<p>I już nie jadą daléj.</p>
		<br><br>
		<p>Do smaku im gospoda,</p>
		<p>Bo gospodyni młoda;</p>
		<p>Że chcą jechać, udają,</p>
		<p>A tymczasem czekają,</p>
		<p>Czekają aż do lata,</p>
		<p>Zapominają brata.</p>
		<br><br>
		<p>Do smaku im gospoda,</p>
		<p>I gospodyni młoda.</p>
		<p>Jak dwaj u niej gościli,</p>
		<p>Tak ją dwaj polubili.</p>
		<p>Obu nadzieja łechce,</p>
		<p>Obadwaj zjęci trwogą,</p>
		<p>Żyć bez niej żaden nie chce,</p>
		<p>Żyć z nią obaj nie mogą.</p>
		<p>Wreszcie, na jedno zdani,</p>
		<p>Idą razem do pani.</p>
		<br><br>
		<p>— «Słuchaj, pani bratowo,</p>
		<p>Przyjm dobrze nasze słowo:</p>
		<p>My tu próżno siedzimy,</p>
		<p>Brata nie zobaczymy.</p>
		<p>Ty jeszcze jesteś młoda,</p>
		<p>Młodości twojej szkoda,</p>
		<p>Nie wiąż dla siebie świata,</p>
		<p>Wybierz brata za brata».</p>
		<br><br>
		<p>To rzekli i stanęli.</p>
		<p>Gniew ich i zazdrość piecze,</p>
		<p>Ten, to ów okiem strzeli,</p>
		<p>Ten, to ów słówko rzecze;</p>
		<p>Usta sine przycięli,</p>
		<p>W ręku ściskają miecze.</p>
		<br><br>
		<p>Pani ich widzi w gniewie,</p>
		<p>Co mówić, sama nie wie.</p>
		<p>Prosi o chwilkę czasu,</p>
		<p>Bieży zaraz do lasu.</p>
		<p>Bieży w dół do strumyka,</p>
		<p>Gdzie stary rośnie buk,</p>
		<p>Do chatki pustelnika</p>
		<p>Stuk stuk, stuk stuk!</p>
		<p>Całą mu rzecz wykłada,</p>
		<p>Pyta się, co za rada?</p>
		<br><br>
		<p>«Ach, jak pogodzić braci?</p>
		<p>Chcą mojej ręki oba;</p>
		<p>Ten i ten się podoba,</p>
		<p>Lecz kto weźmie? kto straci?</p>
		<p>Ja mam maleńkie dziatki,</p>
		<p>I wioski i dostatki;</p>
		<p>Dostatek się zmitręża,</p>
		<p>Gdy zostałam bez męża. </p>
		<p>Lecz ach! nie dla mnie szczęście!</p>
		<p>Nie dla mnie już zamęście!</p>
		<p>Boża nade mną kara,</p>
		<p>Ściga mnie nocna mara:</p>
		<br><br>
		<p>Zaledwie przymknę oczy,</p>
		<p>Traf, traf, klamka odskoczy;</p>
		<p>Budzę się: widzę, słyszę,</p>
		<p>Jak idzie i jak dysze, Jak dysze i jak tupa, Ach, widzę, słyszę trupa! Skrzyp, skrzyp,</p>
		<p>i już nad łożem Skrwawionym sięga nożem, I iskry z gęby sypie, I ciągnie mnie i szczypie.</p>
		<p>Ach! dosyć, dosyć strachu, Nie siedzieć mnie w tym gmachu, Nie dla mnie świat i szczęście, </p>
		<p>Nie dla mnie już zamęście!» «Córko — rzecze jej stary —</p>
		<p>Nie masz zbrodni bez kary,</p>
		<p>Lecz jeśli szczera skrucha,</p>
		<p>Zbrodniarzów Pan Bóg słucha.</p>
		<p>Znam ja tajnie wyroku,</p>
		<p>Miłą ci rzecz obwieszczę:</p>
		<p>Choć mąż zginął od roku,</p>
		<p>Ja go wskrzeszę dziś jeszcze».</p>
		<br><br>
		<p>— «Co, co? jak, jak? mój ojcze!</p>
		<p>Nie czas już, ach, nie czas!</p>
		<p>To żelazo zabójcze</p>
		<p>Na wieki dzieli nas!</p>
		<p>Ach znam, żem warta kary,</p>
		<p>I zniosę wszelkie kary,</p>
		<p>Byle się pozbyć mary.</p>
		<p>Zrzekę się mego zbioru</p>
		<p>I pójdę do klasztoru,</p>
		<p>I pójdę w ciemny las.</p>
		<p>Nie, nie wskrzeszaj, mój ojcze!</p>
		<p>Nie czas już, ach, nie czas!</p>
		<p>To żelazo zabójcze</p>
		<p>Na wieki dzieli nas!»</p>
		<br><br>
		<p>Starzec westchnął głęboko,</p>
		<p>I łzami zalał oko,</p>
		<p>Oblicze skrył w zasłonie,</p>
		<p>Drżące załamał dłonie:</p>
		<p>«Idź za mąż, póki pora,</p>
		<p>Nie lękaj się upiora.</p>
		<p>Martwy się nie ocuci,</p>
		<p>Twarda wieczności brama;</p>
		<p>I mąż twój nie powróci,</p>
		<p>Chyba zawołasz sama». </p>
		<br><br>
		<p>— «Lecz jak pogodzić braci?</p>
		<p>Kto weźmie, a kto straci?…»</p>
		<p>— «Najlepsza będzie droga,</p>
		<p>Zdać się na los i Boga.</p>
		<p>Niechajże z ranną rosą</p>
		<p>Pójdą i kwiecia zniosą.</p>
		<p>Niech każdy weźmie kwiecie,</p>
		<p>I wianek tobie splecie,</p>
		<p>I niechaj doda znaki,</p>
		<p>Żeby poznać, czyj jaki?</p>
		<p>I pójdzie w kościół Boży,</p>
		<p>I na ołtarzu złoży:</p>
		<p>Czyj pierwszy weźmiesz wianek,</p>
		<p>Ten mąż twój, ten kochanek». </p>
		<br><br>
		<p>Pani z przestrogi rada,</p>
		<p>Już do małżeństwa skora,</p>
		<p>Nie boi się upiora;</p>
		<p>Bo w myśli swej układa,</p>
		<p>Nigdy w żadnej potrzebie</p>
		<p>Nie wołać go do siebie.</p>
		<p>I z tych układów rada,</p>
		<p>Jak wpadła, tak wypada.</p>
		<p>Bieży prosto do domu,</p>
		<p>Nic nie mówiąc nikomu.</p>
		<p>Bieży przez łąki, przez gaje,</p>
		<p>I bieży i staje</p>
		<p>I staje i myśli i słucha:</p>
		<p>Zda się, że ją ktoś goni,</p>
		<p>I że coś szepce do niéj</p>
		<p>(Wokoło ciemność głucha):</p>
		<p>«To ja, twój mąż, twój mąż!»</p>
		<br><br>
		<p>I staje i myśli i słucha;</p>
		<p>Słucha, zrywa się, bieży,</p>
		<p>Włos się na głowie jeży,</p>
		<p>W tył obejrzeć się lęka,</p>
		<p>Coś wciąż po krzakach stęka,</p>
		<p>Echo powtarza wciąż:</p>
		<p>«To ja, twój mąż, twój mąż!»</p>
		<br><br>
		<p>Lecz zbliża się niedziela,</p>
		<p>Zbliża się czas wesela.</p>
		<p>Zaledwie słońce wschodzi,</p>
		<p>Wybiegają dwaj młodzi.</p>
		<p>Pani, śród dziewic grona</p>
		<p>Do ślubu prowadzona,</p>
		<p>Wystąpi śród kościoła</p>
		<p>I bierze pierwszy wianek,</p>
		<p>Obnosi go dokoła:</p>
		<p>«Oto w wieńcu lilije,</p>
		<p>Ach! czyjeż to są, czyje?</p>
		<p>Kto mój mąż, kto kochanek?» </p>
		<br><br>
		<p>Wybiega starszy brat,</p>
		<p>Radość na licach płonie,</p>
		<p>Skacze i klaszcze w dłonie:</p>
		<p>«Tyś moja, mój to kwiat!</p>
		<p>Między liliji kręgi</p>
		<p>Uplotłem wstążek zwój:</p>
		<p>To znak, to moje wstęgi!</p>
		<p>To mój, to mój, to mój!»</p>
		<br><br>
		<p>«Kłamstwo! — drugi zawoła —</p>
		<p>Wyjdźcie tylko z kościoła,</p>
		<p>Miejsce widzieć możecie,</p>
		<p>Kędy rwałem to kwiecie.</p>
		<p>Rwałem na łączce, w gaju,</p>
		<p>Na grobie przy ruczaju,</p>
		<p>Okażę grób i zdrój:</p>
		<p>To mój, to mój, to mój!»</p>
		<br><br>
		<p>Kłócą się źli młodzieńce,</p>
		<p>Ten mówi, ten zaprzecza;</p>
		<p>Dobyli z pochew miecza,</p>
		<p>Wszczyna się srogi bój,</p>
		<p>Szarpią do siebie wieńce:</p>
		<p>«To mój, to mój, to mój!» </p>
		<br><br>
		<p>Wtem drzwi kościoła trzasły</p>
		<p>Wiatr zawiał, świece zgasły,</p>
		<p>Wchodzi osoba w bieli:</p>
		<p>Znany chód, znana zbroja…</p>
		<p>Staje, wszyscy zadrżeli,</p>
		<p>Staje, patrzy ukosem,</p>
		<p>Podziemnym woła głosem:</p>
		<p>«Mój wieniec i ty moja!</p>
		<p>Kwiat na mym rwany grobie:</p>
		<p>Mnie, księże, stułą wiąż;</p>
		<p>Zła żono, biada tobie!</p>
		<p>To ja, twój mąż, twój mąż! </p>
		<p>Źli bracia! biada obu!</p>
		<p>Z mego rwaliście grobu,</p>
		<p>Zawieście krwawy bój!</p>
		<p>To ja, twój mąż, wasz brat,</p>
		<p>Wy moi, wieniec mój,</p>
		<p>Daléj na tamten świat!»</p>
		<br><br>
		<p>Wstrzęsła się cerkwi posada,</p>
		<p>Z zrębu wysuwa się zrąb,</p>
		<p>Sklep trzeszczy, w głąb zapada,</p>
		<p>Cerkiew zapada w głąb.</p>
		<p>Ziemia ją z wiérzchu kryje,</p>
		<p>Na niéj rosną lilije,</p>
		<p>A rosną tak wysoko,</p>
		<p>Jak pan leżał głęboko. </p>

		<br><br><br>
		<a style="text-decoration: none" href="index.html">Powrót do strony głównej</a>
	</div>
</body>
</html>