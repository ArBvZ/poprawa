<!DOCTYPE html>
<html>
<head>
	<title>Tukaj albo próby przyjaźni</title>
	<meta charset="UTF-8">
	<link rel="stylesheet" type="text/css" href="styles.css">
</head>
<body>
	<div id="content">
		
		<h1>TUKAJ ALBO PRÓBY PRZYJAŹNI</h1>
		<br><br><br>

		<h3>CZĘŚĆ I</h3>
		<br><br><br>

		<p>«Ja umieram. — Ja nie płaczę,</p>
		<p>I wy chciejcie ulżyć sobie;</p>
		<p>Prędzej, później legniem w grobie.</p>
		<p>Nie wrócą na świat rozpacze.</p>
		<p>Byłem panem mnogich włości,</p>
		<p>Sławny potęgą i zbiorem;</p>
		<p>Zamki me stały otworem</p>
		<p>Dla przyjaciół i dla gości.</p>
		<p>O potęgo! o człowieku!</p>
		<p>Wielkie zamki, wielkie imie,</p>
		<p>Wielkie nic! Wielkość, czczy dymie!</p>
		<p>Ja umieram w kwiecie wieku!</p>
		<p>Gdy za mądrości widziadłem</p>
		<p>Goniąc, zbiegam kraje cudze,</p>
		<p>Gdy wzrok nad księgami trudzę,</p>
		<p>Skarbnice nauk posiadłem:</p>
		<p>O nauki! o człowieku!</p>
		<p>Wielka mądrość, wielkie imie,</p>
		<p>Wielkie nic! rozum, czczy dymie!</p>
		<p>Ja umieram w kwiecie wieku!</p>
		<p>Strzegłem ustaw świętej wiary</p>
		<p>W duchu i serca prostocie;</p>
		<p>Hojnie nagradzałem cnocie,</p>
		<p>Kościołom niosłem ofiary.</p>
		<p>O pobożności! człowieku!</p>
		<p>Święta wiaro, święte imie,</p>
		<p>Święte nic! cnoto, czczy dymie!</p>
		<p>Ja umieram w kwiecie wieku!</p>
		<p>Twórco, jakże igrasz srodze!</p>
		<p>Kiedy mi dasz wiek niedługi,</p>
		<p>Cóż, że mi dasz wierne sługi?</p>
		<p>Czymże za wierność nagrodzę?</p>
		<p>Dasz kochankę kochankowi,</p>
		<p>Śmierć truje ślubów słodycze.</p>
		<p>I tylu przyjaciół liczę!</p>
		<p>Bądźcie zdrowi, bądźcie zdrowi!» </p>
		<br><br>
		<p>Tak na domowników ręku</p>
		<p>Tukaj, pośród skarg i jęku,</p>
		<p>Pożegnawszy świat na wieki,</p>
		<p>Gasnące zamknął powieki.</p>
		<br><br>
		<p>Wtem grom łamie szczyty dachu,</p>
		<p>Zadrżały zamkowe ściany,</p>
		<p>Jakowyś starzec nieznany</p>
		<p>Wlatuje na środek gmachu.</p>
		<p>Siwy włos okrył mu skronie,</p>
		<p>Twarz marszczkami rozorana,</p>
		<p>Broda długa za kolana,</p>
		<p>Na kosturze wsparte dłonie.</p>
		<p>«Tukaju!» Porwał z pościeli</p>
		<p>I wraz za sobą iść każe;</p>
		<p>Już wierzchne sale minęli,</p>
		<p>Minęli wały i straże.</p>
		<p>Idą — ciemno, deszczyk kropi;</p>
		<p>A srebrzysta twarz miesiąca, </p>
		<p>To grubawe mgły roztrąca,</p>
		<p>To się znowu we mgle topi.</p>
		<p>Idą ponad trzęskie kępy,</p>
		<p>Mijają bagna, głębinie,</p>
		<p>Hnilicy ciemnej ostępy,</p>
		<p>Kołdyczewanurty sinie.</p>
		<p>Gdzie puszcza zarosła wkoło,</p>
		<p>Spodem czarna, z wierzchu płowa,</p>
		<p>Żwirami nasute czoło</p>
		<p>wynosi góra Żarnowa,</p>
		<p>Tam szli. Starzec kląkł na grobie,</p>
		<p>Rozwarł usta, okiem błysnął,</p>
		<p>Podniósł w górę ręce obie,</p>
		<p>Trzykroć krzyknął, trzykroć świsnął.</p>
		<p>«Tukaju, patrz, oto ścieżka!</p>
		<p>Za ścieżką chatka na bagnie,</p>
		<p>W chatce mędrzec Polel mieszka:</p>
		<p>Mędrzec mędrca wspomóc pragnie.</p>
		<p>Znana twa nauka, cnota;</p>
		<p>Znam, że Bóg, węzły lubemi</p>
		<p>Przywiązawszy cię do ziemi,</p>
		<p>Długiego nie da żywota.</p>
		<p>Ale rzucaj przestrach płony,</p>
		<p>Mych sposobów uznaj dzielność;</p>
		<p>Żyj dla sług, przyjaciół, żony,</p>
		<p>Lata, wieki, nieśmiertelność.</p>
		<p>Ja pierwszy ziemskiemu oku</p>
		<p>Śmiem do niej pokazać drogę;</p>
		<p>Lecz podług ustaw wyroku</p>
		<p>Dwom tylko pokazać mogę.</p>
		<p>Wybierz drugiego człowieka,</p>
		<p>Człowieka doznanej wiary,</p>
		<p>Któremu byś w każdej probie</p>
		<p>Tak zaufał, jak sam sobie;</p>
		<p>Trafisz — nieśmiertelność czeka!</p>
		<p>Chybisz — śmierć i wieczne kary!»</p>
		<p>— «Starcze! twe zjawienie wieszcze</p>
		<p>Ciemna zasłona powleka,</p>
		<p>Powiedz…» — «Powiadam ci jeszcze,</p>
		<p>Wybierz drugiego człowieka.</p>
		<p>Radź się twej głowy i serca,</p>
		<p>Idzie o ciało i duszę!</p>
		<p>Wierny albo przeniewierca,</p>
		<p>Nieśmiertelność lub katusze!… </p>
		<p>Czy mógłbyś zwierzyć się słudze?»</p>
		<br><br>
		<p>Tukaj nic nie odpowiada,</p>
		<p>Bo któż zgadnie myśli cudze?</p>
		<p>Bo zbyt częsta w sługach zdrada.</p>
		<p>«Może kochance lub żonie?»</p>
		<p>— «Tak…» wtem uciął, patrzy smutnie;</p>
		<p>«Tak» rzecze i znowu utnie.</p>
		<p>Myśli, sam się z sobą biedzi,</p>
		<p>«Tak jest, kochance… tak, żonie!»</p>
		<p>I wierzy, i strach nań pada,</p>
		<p>I wątpi, i wstydem płonie;</p>
		<p>Myśli, sam się z sobą biedzi,</p>
		<p>Umyślił, już w odpowiedzi,</p>
		<p>Już… i nic nie odpowiada.</p>
		<p>— «Umrzyj więc! ty śmiałeś żądać?</p>
		<p>Daj pokój żądaniom dzikim!</p>
		<p>Ty nie masz ufności w nikim.</p>
		<p>Wartoż dłużej świat oglądać?»</p>
		<p>On myśli… — «Nikogoż z wiela?</p>
		<p>Sługi, żony, przyjaciela?»</p>
		<p>— On myśli… Tu w mgnieniu oka</p>
		<p>Czerni się niebios sklepienie,</p>
		<p>Słychać grzmienie, ziemi drżenie,</p>
		<p>Kipią bagna, lasy gorą,</p>
		<p>Niknie w płomieniach opoka,</p>
		<p>I doliny, i jezioro.</p>
		<p>Śród gromów, świstu i szczęku,</p>
		<p>Czy to zły duch, czy moc Boża,</p>
		<p>Tukaj znalazł się śród łoża,</p>
		<p>Na swych domowników ręku.</p>
		<p>Głos tylko zagrzmiał z daleka:</p>
		<p>«Nie masz drugiego człowieka,</p>
		<p>Któremu byś w każdej probie</p>
		<p>Tak zaufał, jak sam sobie».</p>

		<br><br><br>
		<h2>CZĘŚĆ II</h2>
		<br><br><br>

		<p>«Ja mam, ja mam przyjaciela!»</p>
		<p>Konający Tukaj woła.</p>
		<p>Wraz uchodzi bladość z czoła,</p>
		<p>Iskrą zdrowia oko strzela;</p>
		<p>Tukaj wydarty mogile,</p>
		<p>Wstaje, dziwią się doktory;</p>
		<p>Wstaje, chodzi o swej sile,</p>
		<p>Jakby nigdy nie był chory. </p>
		<p>A wtem, na poduszce z boku,</p>
		<p>Ujrzy z wolej skóry karty,</p>
		<p>Gdzie tajemnice wyroku</p>
		<p>Przeklęte spisały czarty.</p>
		<p>Tukaj z ciekawością chwyta,</p>
		<p>Siada, podparł się, i czyta:</p>
		<br><br>
		<p>«Kiedy miesiąc na młodziku,</p>
		<p>Idź za górę do gaiku,</p>
		<p>Znajdziesz kamień, spod kamienia</p>
		<p>Białego urwij korzenia,</p>
		<p>Kiedy będziesz bliski śmierci,</p>
		<p>Każ ciało posiec na ćwierci,</p>
		<p>W wodzie zgotować korzonki,</p>
		<p>Pocięte namaścić członki:</p>
		<p>Znowu się duch z ciałem zrośnie,</p>
		<p>W młodocianej wstaniesz wiośnie,</p>
		<p>I możesz, skutkiem tych leków,</p>
		<p>Umierać, wstawać, wiek wieków».</p>
		<br><br>
		<p>Dalej tam były przestrogi:</p>
		<p>Jak siekać głowę, jak nogi,</p>
		<p>W jakiej wodzie smażyć trunek,</p>
		<p>Po jakiej brać zioła szczypcie;</p>
		<p>Ale na końcu w post-skrypcie,</p>
		<p>Taki dodano warunek:</p>
		<br><br>
		<p>«Jeśli użyty ktoś drugi</p>
		<p>Do namaszczalnej posługi,</p>
		<p>Zwiedzion przez nasze fortele,</p>
		<p>Innemu pokaże ziele</p>
		<p>Lub w oznaczonej godzinie</p>
		<p>Twego ciała nie namaści:</p>
		<p>Wtenczas skutek zioła zginie,</p>
		<p>Wtenczas piekło czeka waści.</p>
		<p>Jeśli na to się ośmielisz,</p>
		<p>Dla znaku, że zaszła zgoda,</p>
		<p>Nasz poseł Mefistofelisz</p>
		<p>Do wymiany traktat poda.</p>
		<p>Ostrzegliśmy o fortelach,</p>
		<p>Strzeż się; potem próżny kweres.</p>
		<p>Dan w Erebie, w szabas rano;</p>
		<p>Własną ręką podpisano:</p>
		<p>Tak ma stać się: Lucyferes,</p>
		<p>A za zgodność: Hadramelach».</p>
		<br><br>
		<p>Tukaj trochę się zagniewał,</p>
		<p>Warunku się nie spodziewał.</p>
		<p>Brodę na ręku podpiera,</p>
		<p>Potarł czoło, skrzywił nosa,</p>
		<p>Na kontrakt spojrzał z ukosa:</p>
		<p>Tabaczki dwa razy zażył,</p>
		<p>To na ziemię spuszcza oczy,</p>
		<p>To po stolowaniu toczy.</p>
		<p>Wziął pargamin, w ręku zważył;</p>
		<p>Znowu nań zezem poziera,</p>
		<p>Znowu czytał i odczytał,</p>
		<p>Znowu zważył, znowu zmierzył,</p>
		<p>Kułakiem o stół uderzył,</p>
		<p>Westchnął, mruczał, zębem zgrzytał,</p>
		<p>Ręce nad czoło zakłada,</p>
		<p>Skoczył raptem i w zapędzie</p>
		<p>Machnął ręką: «Niech tak będzie!»</p>
		<p>Znowu umilkł, znowu siada,</p>
		<p>Znowu myśli, znowu wstaje,</p>
		<p>Znowu chodzi, znowu siada.</p>
		<p>Niech go za to nikt nie łaje,</p>
		<p>Bo z diabłami rzecz nie lada.</p>
		<br><br>
		<p>Myśli: albo wieczne życie,</p>
		<p>Albo wiecznie diabłu dusza. </p>
		<p>Nic nie mówi, myśli skrycie,</p>
		<p>Tylko trochę wargą rusza.</p>
		<br><br>
		<p>Nadszedł już czas odpowiedzi.</p>
		<p>Tukaj oddala się z tłumu</p>
		<p>I do pracowni rozumu</p>
		<p>Zamknąwszy się, jeden siedzi.</p>
		<p>I tam swój traktat raz jeszcze,</p>
		<p>Nim stempel przyjęcia zyska,</p>
		<p>W surowej uwagi kleszcze</p>
		<p>Bierze i porządnie ściska.</p>
		<p>Tam myśl rozmaita ścieka</p>
		<p>W jedne podobieństwa tygle;</p>
		<p>Tam jednę myśl niedościgle</p>
		<p>Różnicy nożykiem sieka;</p>
		<p>Sieka, topi na kształt wosku,</p>
		<p>Aż wycisnął ekstrakt wniosku.</p>
		<p>Obejrzawszy wniosek ściśle,</p>
		<p>Tak rzekł po długim namyśle:</p>
		<p>«Jakieżkolwiek to fortele,</p>
		<p>O których słyszałem z góry,</p>
		<p>Czy ich niewiele, czy wiele,</p>
		<p>Trojakiej będą natury.</p>
		<p>Chcąc kogo przywieść do zdrady,</p>
		<p>Trzeba siły albo rady;</p>
		<p>Albo podarunkiem skusić,</p>
		<p>Albo strwożyć, albo zmusić.</p>
		<p>Toż samo krótszymi słowy,</p>
		<p>Będzie sylogizm takowy:</p>
		<p>Trojaka do zguby droga,</p>
		<p>Ciekawość, łakomstwo, trwoga.</p>
		<p>Więc kto w tym trojakim względzie</p>
		<p>Twardej nie ulegnie probie,</p>
		<p>Takiemu już można będzie</p>
		<p>Ufać jak samemu sobie».</p>
		<br><br>
		<p>Tukaj, kontent z wynalazku,</p>
		<p>Szuka atramentu, piasku,</p>
		<p>Idzie kreślić pismo grzechu,</p>
		<p>Ale idzie bez pośpiechu.</p>
		<p>Już ciemno, pisać niewcześnie,</p>
		<p>W atramencie jakieś pleśnie;</p>
		<p>Dwie świece musiał zapalać</p>
		<p>I dwa kałamarze nalać.</p>
		<p>Coś mu zabolało w łokciu;</p>
		<p>Wziął pióro — na piórze włosek</p>
		<p>I bardzo spisany nosek;</p>
		<p>Otrząsł, przyciął na paznokciu.</p>
		<p>Po długim względzie, rozględzie, </p>
		<p>Wreszcie pisze: NIECH TAK BĘDZIE.</p>
		<p>Chciał dołożyć i nazwisko:</p>
		<p>Lecz nim pierwsze T napisał,</p>
		<p>Myślał pół godziny blisko,</p>
		<p>Głową i piórem kołysał,</p>
		<p>I nic więcej nie napisał;</p>
		<p>Tylko do pierwszej litery,</p>
		<p>Dodał małe kropki…. cztery.</p>
		<br><br>
		<p>Gdy już napisano widzi,</p>
		<p>Jeszcze patrzy, jeszcze bada;</p>
		<p>Niechaj z tego nikt nie szydzi,</p>
		<p>Bo z diabłami rzecz nie lada.</p>
		<p>Lecz jakże się musiał zdumieć,</p>
		<p>Gdy głoska «B» w słowie BĘDZIE,</p>
		<p>Zaczęła brzęczeć i szumieć,</p>
		<p>I wzdymać wszystkie krawędzie.</p>
		<p>Kręci się, beczy, podrasta</p>
		<p>Jak na drożdżach kawał ciasta;</p>
		<p>Dolna litery połowa</p>
		<p>Wykurcza się w brzuch i żebra,</p>
		<p>U zwierzchniej wypukła głowa,</p>
		<p>Na kształt ogromnego cebra.</p>
		<p>Szyjka jak u osy wąska,</p>
		<p>Nosik orła, bródka kozła,</p>
		<p>A z jednej go strony końska,</p>
		<p>Z drugiej kurza łapka wiozła;</p>
		<p>Pogląda okiem wołowem,</p>
		<p>Skrzydła na kształt młyńskich wioseł…</p>
		<p>Był to diabeł jednym słowem,</p>
		<p>Był to Miefistofel poseł. </p>
		<br><br>
		<p>Jeszcze Tukaj nie mógł wiedzieć,</p>
		<p>Czy żegnać, czy prosić siedzieć,</p>
		<p>Kiedy przyskoczył zuchwalec,</p>
		<p>Porwał za maleńki palec,</p>
		<p>Zasadził nożyk pod skórką,</p>
		<p>I umoczył we krwi piórko;</p>
		<p>Piórko wścibił, ścisnął w ręku,</p>
		<p>Ręką wodzi pomaleńku,</p>
		<p>Gdy już U, K, A, J minął,</p>
		<p>Zrobiło się całkiem TUKAJ.</p>
		<p>Djabeł świsnął, czmychnął, zginął…</p>
		<p>Terazże z nim ładu szukaj!</p>

		<br><br><br>
		<a style="text-decoration: none" href="index.html">Powrót do strony głównej</a>
	</div>
</body>
</html>