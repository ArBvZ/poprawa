<!DOCTYPE html>
<html>
<head>
	<title>Powrót taty</title>
	<meta charset="UTF-8">
	<link rel="stylesheet" type="text/css" href="styles.css">
</head>
<body>
	<div id="content">
		
		<h1>POWRÓT TATY</h1>
		<br><br><br>

		<p>„Pójdźcie, o dziatki, pójdźcie wszystkie razem</p>
		<p>Za miasto, pod słup, na wzgórek;</p>
		<p>Tam przed cudownym klęknijcie obrazem,</p>
		<p>Pobożnie zmówcie paciórek.</p>
		<br><br>
		<p>Tato nie wraca: ranki i wieczory</p>
		<p>We łzach go czekam i trwodze;</p>
		<p>Rozlały rzeki, pełne zwierza bory,</p>
		<p>I pełno zbójców na drodze”. </p>
		<br><br>
		<p>Słysząc to dziatki, biegą wszystkie razem,</p>
		<p>Za miasto, pod słup, na wzgórek;</p>
		<p>Tam przed cudownym klękają obrazem,</p>
		<p>I zaczynają paciórek.</p>
		<br><br>
		<p>Całują ziemię, potem: w imie Ojca,</p>
		<p>Syna i Ducha Świętego,</p>
		<p>Bądź pochwalona przenajświętsza Trojca</p>
		<p>Teraz i czasu wszelkiego.</p>
		<br><br>
		<p>Potem: Ojcze nasz i Zdrowaś i Wierzę,</p>
		<p>Dziesięcioro i koronki,</p>
		<p>A kiedy całe zmówili pacierze,</p>
		<p>Wyjmą książeczkę z kieszonki:</p>
		<br><br>
		<p>I litaniją do Najświętszej Matki</p>
		<p>Starszy brat śpiewa, a z bratem:</p>
		<p>„Najświętsza Matko, przyśpiewują dziatki,</p>
		<p>Zmiłuj się, zmiłuj nad tatem!” </p>
		<br><br>
		<p>Wtem słychać tarkot, wozy jadą drogą,</p>
		<p>I wóz znajomy na przedzie;</p>
		<p>Skoczyły dzieci, i krzyczą, jak mogą:</p>
		<p>„Tato, ach tato nasz jedzie!”</p>
		<br><br>
		<p>Obaczył kupiec, łzy radośne leje,</p>
		<p>Z wozu na ziemię wylata:</p>
		<p>„Ha, jak się macie, co się u was dzieje?</p>
		<p>Czyście tęskniły do tata?</p>
		<br><br>
		<p>Mama czy zdrowa? ciotunia? domowi?</p>
		<p>A ot! rozynki w koszyku…”</p>
		<p>Ten sobie mówi, a ten sobie mówi,</p>
		<p>Pełno radości i krzyku. </p>
		<br><br>
		<p>„Ruszajcie! kupiec na sługi zawoła,</p>
		<p>Ja z dziećmi pójdę ku miastu”.</p>
		<p>Idzie… aż zbójcy obskoczą dokoła,</p>
		<p>A zbójców było dwunastu.</p>
		<br><br>
		<p>Brody ich długie, kręcone wąsiska,</p>
		<p>Wzrok dziki, suknia plugawa;</p>
		<p>Noże za pasem, miecz u boku błyska,</p>
		<p>W ręku ogromna buława.</p>
		<br><br>
		<p>Krzyknęły dziatki, do ojca przypadły,</p>
		<p>Tulą się pod płaszcz na łonie,</p>
		<p>Truchleją sługi, struchlał pan wybladły,</p>
		<p>Drżące ku zbójcom wzniósł dłonie:</p>
		<br><br>
		<p>„Ach! bierzcie wozy, ach! bierzcie dostatek,</p>
		<p>Tylko puszczajcie nas zdrowo,</p>
		<p>Nie róbcie małych sierotami dziatek,</p>
		<p>I młodej małżonki wdową”.</p>
		<br><br>
		<p>Nie słucha zgraja, ten już wóz wyprzęga,</p>
		<p>Zabiera konie, a drugi:</p>
		<p>„Pieniędzy” krzyczy, i buławą sięga;</p>
		<p>Ów z mieczem wpada na sługi.</p>
		<br><br>
		<p>Wtem: „Stójcie, stójcie!” krzyknie starszy zbójca,</p>
		<p>I spędza bandę precz z drogi,</p>
		<p>A wypuściwszy i dzieci i ojca,</p>
		<p>„Idźcie, rzekł, dalej bez trwogi”.</p>
		<br><br>
		<p>Kupiec dziękuje, a zbójca odpowie:</p>
		<p>„Nie dziękuj! wyznam ci szczerze,</p>
		<p>Pierwszybym pałkę strzaskał na twej głowie,</p>
		<p>Gdyby nie dziatek pacierze. </p>
		<br><br>
		<p>Dziatki sprawiły, że uchodzisz cało,</p>
		<p>Darzą cię życiem i zdrowiem;</p>
		<p>Im więc podziękuj za to, co się stało,</p>
		<p>A jak się stało, opowiem:</p>
		<br><br>
		<p>Z dawna już słysząc o przejeździe kupca,</p>
		<p>I ja i moje kamraty,</p>
		<p>Tutaj za miastem, przy wzgórku, u słupca,</p>
		<p>Zasiadaliśmy na czaty.</p>
		<br><br>
		<p>Dzisiaj nadchodzę, patrzę między chrusty:</p>
		<p>Modlą się dziatki do Boga;</p>
		<p>Słucham, z początku porwał mię śmiech pusty,</p>
		<p>A potem litość i trwoga.</p>
		<br><br>
		<p>Słucham, ojczyste przyszły na myśl strony,</p>
		<p>Buława upadła z ręki:</p>
		<p>Ach! ja mam żonę, i u mojej żony</p>
		<p>Jest synek taki maleńki. </p>
		<br><br>
		<p>Kupcze, jedź w miasto; ja do lasu muszę.</p>
		<p>Wy, dziatki, na ten pagórek</p>
		<p>Biegajcie sobie, i za moją duszę</p>
		<p>Zmówcie też czasem paciórek”. </p>

		<br><br><br>
		<a style="text-decoration: none" href="index.html">Powrót do strony głównej</a>
	</div>
</body>
</html>