<!DOCTYPE html>
<html>
<head>
	<title>To lubię</title>
	<meta charset="UTF-8">
	<link rel="stylesheet" type="text/css" href="styles.css">
</head>
<body>
	<div id="content">
		
		<h1>TO LUBIĘ</h1>
		<br><br><br>

		<p>Spojrzyj, Marylo, gdzie się kończą gaje:</p>
		<p>W prawo łóz gęsty zarostek,</p>
		<p>W lewo się piękna dolina podaje,</p>
		<p>Przodem rzeczułka i mostek. </p>
		<br><br>
		<p>Tuż stara cerkiew; w niej puszczyk i sowy,</p>
		<p>Obok dzwonnicy zrąb zgniły, </p>
		<p>A za dzwonnicą chróśniak malinowy,</p>
		<p>A w tym chróśniaku mogiły. </p>
		<br><br>
		<p>Czy tam bies siedział, czy dusza zaklęta,</p>
		<p>Że o północnej godzinie,</p>
		<p>Nikt, jak najstarszy człowiek zapamięta,</p>
		<p>Miejsc tych bez trwogi nie minie.</p>
		<br><br>
		<p>Bo skoro północ nawlecze zasłony,</p>
		<p>Cerkiew się z trzaskiem odmyka,</p>
		<p>W pustej zrąbnicy dzwonią same dzwony,</p>
		<p>W chróstach coś huczy i ksyka. </p>
		<br><br>
		<p>Czasami płomyk okaże się blady,</p>
		<p>Czasem grom trzaska po gromie,</p>
		<p>Same się z mogił ruszają pokłady,</p>
		<p>I larwy stają widomie. </p>
		<br><br>
		<p>Raz trup po drodze bez głowy się toczy,</p>
		<p>To znowu głowa bez ciała,</p>
		<p>Roztwiera gębę i wytrzeszcza oczy,</p>
		<p>W gębie i w oczach żar pała. </p>
		<br><br>
		<p>Albo wilk bieży: pragniesz go odegnać,</p>
		<p>Aż orlem skrzydłem wilk macha…</p>
		<p>Dość «zgiń, przepadnij!» wyrzec i przeżegnać,</p>
		<p>Wilk zniknie wrzeszcząc: cha, cha, cha! </p>
		<br><br>
		<p>Każdy podróżny oglądał te zgrozy,</p>
		<p>I każdy musiał kląć drogę;</p>
		<p>Ten złamał dyszel, ten wywrócił wozy,</p>
		<p>Innemu zwichnął koń nogę. </p>
		<br><br>
		<p>Ja, chociaż pomnę, nieraz Andrzej stary</p>
		<p>Zaklinał, nieraz przestrzegał:</p>
		<p>Śmiałem się z djabłów, nie wierzyłem w czary,</p>
		<p>Tamtędym jeździł i biegał. </p>
		<br><br>
		<p>Raz, gdy do Ruty jadę w czas noclegu, </p>
		<p>Na moście z końmi wóz staje;</p>
		<p>Próżno woźnica przynagla do biegu,</p>
		<p>Hej! krzyczy, biczem zadaje. </p>
		<br><br>
		<p>Stoją, a potem skoczą z całej mocy,</p>
		<p>Dyszel przy samej pękł szrubie;</p>
		<p>Zostać na polu, samemu i w nocy,</p>
		<p>To lubię, rzekłem, to lubię! </p>
		<br><br>
		<p>Ledwiem dokończył, aż straszna martwica </p>
		<p>Wypływa z blizkich wód toni; </p>
		<p>Białe jej szaty, jak śnieg białe lica,</p>
		<p>Ognisty wieniec na skroni. </p>
		<br><br>
		<p>Chciałem uciekać, padłem zalękniony,</p>
		<p>Włos dębem stanął na głowie;</p>
		<p>Krzyknę: niech będzie Chrystus pochwalony:</p>
		<p>«Na wieki wieków» odpowie.</p>
		<br><br>
		<p>«Ktokolwiek jesteś poczciwy człowieku,</p>
		<p>Coś mię zachował od męki,</p>
		<p>Dożyj ty szczęścia i późnego wieku,</p>
		<p>I pokój tobie i dzięki.»</p>
		<br><br>
		<p>«Widzisz przed sobą obraz grzesznej duszy, —</p>
		<p>Wkrótce się niebem pochlubię;</p>
		<p>Boś ty czyścowej zbawił mię katuszy</p>
		<p>Tem jednem słówkiem: To lubię.</p>
		<br><br>
		<p>«Dopóki gwiazdy zejdą i dopóki</p>
		<p>We wsi kur pierwszy zapieje, </p>
		<p>Opowiem tobie, a ty dla nauki</p>
		<p>Opowiedz innym me dzieje.</p>
		<br><br>
		<p>«Onego czasu żyłam ja na świecie,</p>
		<p>Marylą zwana przed laty;</p>
		<p>Ojciec mój, pierwszy urzędnik w powiecie,</p>
		<p>Możny, poczciwy, bogaty.</p>
		<br><br>
		<p>«Za życia pragnął sprawić mi wesele;</p>
		<p>A żem dostatnia i młoda,</p>
		<p>Zbiegło się zewsząd zalotników wiele,</p>
		<p>Posag wabił i uroda.</p>
		<br><br>
		<p>«Mnóztwo ich marnej pochlebiało dumie,</p>
		<p>I to mi było do smaku,</p>
		<p>Że kiedy w licznym kłaniano się tłumie,</p>
		<p>Tłumem gardziłam bez braku. </p>
		<br><br>
		<p>«Przybył i Józio; dwudziestą miał wiosnę,</p>
		<p>Młody, cnotliwy, nieśmiały:</p>
		<p>Obce dla niego wyrazy miłosne,</p>
		<p>Choć czuł miłosne zapały.</p>
		<br><br>
		<p>«Lecz próżno nędzny w oczach prawie znika,</p>
		<p>Próżno i dzień i noc płacze; </p>
		<p>W boleściach jego dla mnie radość dzika,</p>
		<p>Śmiech obudzały rozpacze.</p>
		<br><br>
		<p>«Ja pójdę!» mówił ze łzami — «Idź sobie!»</p>
		<p>Poszedł i umarł z miłości… </p>
		<p>Tu nad rzeczułką, w tym zielonym grobie,</p>
		<p>Złożone jego są kości.</p>
		<br><br>
		<p>«Odtąd mi życie stało się nielube,</p>
		<p>Późne uczułam wyrzuty;</p>
		<p>Lecz ani sposób wynagrodzić zgubę,</p>
		<p>Ani czas został pokuty. </p>
		<br><br>
		<p>«Raz, gdy się w północ z rodzicami bawię,</p>
		<p>Wzmaga się hałas, szum, świsty:</p>
		<p>Przyleciał Józio, w straszliwej postawie,</p>
		<p>Jak potępieniec ognisty.</p>
		<br><br>
		<p>«Porwał, udusił gęszczą dymnych kłębów,</p>
		<p>W czyścowe rzucił potoki,</p>
		<p>Gdzie pośród jęku i zgrzytania zębów,</p>
		<p>Takie słyszałam wyroki: </p>
		<br><br>
		<p>«Wiedziałaś, że się spodobało Panu</p>
		<p>Z męża ród tworzyć niewieści,</p>
		<p>Na osłodzenie mężom złego stanu,</p>
		<p>Na rozkosz, nie na boleści. </p>
		<br><br>
		<p>«Ty, jakbyś w piersiach miała serce z głazu,</p>
		<p>Ani cię jęki ubodły,</p>
		<p>Nikt nie uprosił słodkiego wyrazu,</p>
		<p>Przez łzy, cierpienia i modły. </p>
		<br><br>
		<p>«Za taką srogość, długie, długie lata,</p>
		<p>Dręcz się w czyścowej zagubie;</p>
		<p>Póki mąż jaki z tamecznego świata,</p>
		<p>Nie powie na cię choć: lubię </p>
		<br><br>
		<p>«Prosił i Józio niegdyś o to słowo</p>
		<p>Gorzkie łzy lał nieszczęśliwy:</p>
		<p>Prośże ty teraz nie łzą, nie namową,</p>
		<p>Ale przez strachy i dziwy.» </p>
		<br><br>
		<p>«Rzekł. Mnie natychmiast porwały złe duchy:</p>
		<p>Odtąd już setny rok minie,</p>
		<p>W dzień męczą, na noc zdejmują łańcuchy,</p>
		<p>Rzucam ogniste głębinie. </p>
		<br><br>
		<p>«I w cerkwi, albo na Józia mogile</p>
		<p>Niebu i ziemi obrzydła,</p>
		<p>Muszę podróżnych trwożyć w nocne chwile.</p>
		<p>Różne udając straszydła. </p>
		<br><br>
		<p>«Idących w błota zawiodę lub w gaje,</p>
		<p>Jadącym konia uskubię;</p>
		<p>A każdy naklnie, nafuka, nałaje —</p>
		<p>Tyś pierwszy wyrzekł: to lubię. </p>
		<br><br>
		<p>«Za to ci spadnie wyroków zasłona,</p>
		<p>Przyszłość z pod ciemnych wskażę chmur.</p>
		<p>Ach! i ty poznasz Marylę, lecz ona…» </p>
		<p>Wtem na nieszczęście zapiał kur.</p>
		<br><br>
		<p>Skinęła tylko, widać radość z oczek,</p>
		<p>Mieni się w parę cieniuchną,</p>
		<p>Ginie, jak ginie bladawy obłoczek,</p>
		<p>Kiedy zefiry nań dmuchną… </p>
		<br><br>
		<p>Patrzę — aż cały wóz stoi na łące.</p>
		<p>Siadam, powoli strach mija;</p>
		<p>Proszę za dusze w czyścu bolejące,</p>
		<p>Zmówić trzy Zdrowaś Marya.</p>

		<br><br><br>
		<a style="text-decoration: none" href="index.html">Powrót do strony głównej</a>
	</div>
</body>
</html>