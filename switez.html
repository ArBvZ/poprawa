<!DOCTYPE html>
<html>
<head>
	<title>Switez</title>
	<meta charset="UTF-8">
	<link rel="stylesheet" type="text/css" href="styles.css">
</head>
<body>
	<div id="content">
		
		<h1>ŚWITEŹ</h1>
		<br><br><br>

		<p style="text-align: right;">Do Michała Wereszczaki</p>

		<br><br>

		<p>Ktokolwiek będziesz w Nowogródzkiej stronie,</p>
		<p>Do Płużyn ciemnego boru</p>
		<p>Wjechawszy, pomnij zatrzymać twe konie,</p>
		<p>By się przypatrzyć jezioru.</p>
			<br>
		<p>Świteź tam jasne rozprzestrzenia łona,</p>
		<p>W wielkiego kształcie obwodu,</p>
		<p>Gęstą po bokach puszczą oczerniona,</p>
		<p>A gładka jak szyba lodu.</p>
			<br>
		<p>Jeżeli nocną przybliżysz się dobą</p>
		<p>I zwrócisz ku wodom lice:</p>
		<p>Gwiazdy nad tobą i gwiazdy pod tobą</p>
		<p>I dwa obaczysz księżyce.</p>
			<br>
		<p>Niepewny, czyli szklanna spod twej stopy</p>
		<p>Pod niebo idzie równina,</p>
		<p>Czyli też niebo swoje szklanne stropy</p>
		<p>Aż do nóg twoich ugina;</p>
			<br>
		<p>Gdy oko brzegów przeciwnych nie sięga,</p>
		<p>Dna nie odróżnia od szczytu:</p>
		<p>Zdajesz się wisieć w środku niebokręga,</p>
		<p>W jakiejś otchłani błękitu.</p>
			<br>
		<p>Tak w noc, pogodna jeśli służy pora,</p>
		<p>Wzrok się przyjemnie ułudzi…</p>
		<p>Lecz, żeby w nocy jechać do jeziora,</p>
		<p>Trzeba być najśmielszym z ludzi.</p>
			<br> 
		<p>Bo jakie szatan wyprawia tam harce!</p>
		<p>Jakie się larwy szamocą!</p>
		<p>Drżę cały, kiedy bają o tém starce,</p>
		<p>I strach wspominać przed nocą.</p>
			<br>
		<p>Nieraz śród wody gwar jakoby w mieście,</p>
		<p>Ogień i dym bucha gęsty,</p>
		<p>I zgiełk walczących i wrzaski niewieście</p>
		<p>I dzwonów gwałt i zbrój chrzęsty.</p>
			<br>
		<p>Nagle dym spada, hałas się uśmierza,</p>
		<p>Na brzegach tylko szum jodły,</p>
		<p>W wodach gadanie cichego pacierza,</p>
		<p>I dziewic żałośne modły.</p>
			<br>
		<p>Co to ma znaczyć? różni różnie plotą:</p>
		<p>Cóż, kiedy nie był nikt na dnie;</p>
		<p>Biegają wieści pomiędzy prostotą,</p>
		<p>Lecz któż z nich prawdę odgadnie? </p>
			<br>
		<p>Pan na Płużynach, którego pradziady</p>
		<p>Były Świtezi dziedzice,</p>
		<p>Z dawna przemyślał i zasięgał rady,</p>
		<p>Jak te zbadać tajemnice.</p>
			<br>
		<p>Kazał przybory w bliskiem robić mieście,</p>
		<p>I wielkie sypał wydatki:</p>
		<p>Związano niewód, głęboki stóp dwieście,</p>
		<p>Budują czółny i statki.</p>
			<br>
		<p>Ja ostrzegałem: że w tak wielkiem dziele</p>
		<p>Dobrze, kto z Bogiem poczyna;</p>
		<p>Dano więc na mszę w niejednym kościele,</p>
		<p>I ksiądz przyjechał z Cyryna.</p>
			<br>
		<p>Stanął na brzegu, ubrał się w ornaty,</p>
		<p>Przeżegnał, pracę pokropił; </p>
		<p>Pan daje hasło: odbijają baty,</p>
		<p>Niewód się z szumem zatopił.</p>
			<br>
		<p>Topi się, pławki na dół z sobą spycha,</p>
		<p>Tak przepaść wody głęboka;</p>
		<p>Prężą się liny, niewód idzie z cicha,</p>
		<p>Pewnie nie złowią ni oka.</p>
			<br>
		<p>Na brzeg oboje wyjęto już skrzydło,</p>
		<p>Ciągną ostatek więcierzy:</p>
		<p>Powiemże jakie złowiono straszydło?</p>
		<p>Choć powiem, nikt nie uwierzy.</p>
			<br>
		<p>Powiem jednakże. Nie straszydło wcale,</p>
		<p>Żywa kobieta w niewodzie,</p>
		<p>Twarz miała jasną, usta jak korale,</p>
		<p>Włos biały skąpany w wodzie.</p>
			<br>
		<p>Do brzegu dąży. A gdy jedni z trwogi</p>
		<p>Na miejscu stanęli głazem,</p>
		<p>Drudzy zwracają ku ucieczce nogi,</p>
		<p>Łagodnym rzecze wyrazem:</p>
			<br>
		<p>„Młodzieńcy! wiecie, że tutaj bezkarnie</p>
		<p>Dotąd nikt statku nie spuści:</p>
		<p>Każdego śmiałka jezioro zagarnie</p>
		<p>Do nieprzebrnionych czeluści.</p>
			<br>
		<p>I ty, zuchwały, i twoja gromada</p>
		<p>Wraz byście poszli w głębinie:</p>
		<p>Lecz, że to kraj był twojego pradziada,</p>
		<p>Że w tobie nasza krew płynie;</p>
			<br>
		<p>Choć godna kary jest ciekawość pusta,</p>
		<p>Lecz, żeście z Bogiem poczęli,</p>
		<p>Bóg wam przez moje opowiada usta,</p>
		<p>Dzieje tej cudnej topieli. </p>
			<br>
		<p>Na miejscach, które dziś piaskiem zaniosło,</p>
		<p>Gdzie car i trzcina zarasta,</p>
		<p>Po których teraz wasze biega wiosło,</p>
		<p>Stał okrąg pięknego miasta.</p>
			<br>
		<p>Świteź, i w sławne orężem ramiona</p>
		<p>I w kraśne twarze bogata,</p>
		<p>Niegdyś od książąt Tuhanów rządzona,</p>
		<p>Kwitnęła przez długie lata.</p> 
			<br>
		<p>Nie ćmił widoku ten ostęp ponury:</p>
		<p>Przez żyzne wskroś okolice</p>
		<p>Widać stąd było Nowogródzkie mury,</p>
		<p>Litwy naówczas stolicę.</p>
			<br>
		<p>Raz niespodzianie obiegł tam Mendoga</p>
		<p>Potężnem wojskiem car z Rusi;</p>
		<p>Na całą Litwę wielka padła trwoga,</p>
		<p>Że Mendog poddać się musi.</p>
			<br>
		<p>Nim ściągnął wojsko z odległej granicy,</p>
		<p>Do ojca mego napisze:</p>
		<p>— »Tuhanie! w tobie obrona stolicy,</p>
		<p>Śpiesz, zwołaj twe towarzysze«. —</p>
			<br>
		<p>Skoro przeczytał Tuhan list książęcy</p>
		<p>I wydał rozkaz do wojny,</p>
		<p>Stanęło zaraz mężów pięć tysięcy,</p>
		<p>A każdy konny i zbrojny.</p>
			<br>
		<p>Uderzą w trąby, rusza młódź, już w bramie</p>
		<p>Błyska Tuhana proporzec,</p>
		<p>Lecz Tuhan stanie i ręce załamie,</p>
		<p>I znowu jedzie na dworzec.</p>
			<br>
		<p>I mówi do mnie: — »Jaż własnych mieszkańców</p>
		<p>Dla obcej zgubię odsieczy?</p>
		<p>Wszak wiesz, że Świteź nie ma innych szańców,</p>
		<p>Prócz naszych piersi i mieczy.</p>
			<br>
		<p>Jeśli rozdzielę szczupłe wojsko moje,</p>
		<p>Krewnemu nie dam obrony;</p>
		<p>A jeśli wszyscy pociągniem na boje,</p>
		<p>Jak będą córy i żony?« </p>
			<br>
		<p>— Ojcze, odpowiem, lękasz się niewcześnie,</p>
		<p>Idź, kędy sława cię woła,</p>
		<p>Bóg nas obroni: dziś nad miastem we śnie,</p>
		<p>Widziałam jego anioła.</p>
			<br>
		<p>Okrążył Świteź miecza błyskawicą,</p>
		<p>I nakrył złotemi pióry,</p>
		<p>I rzekł mi: póki męże za granicą,</p>
		<p>Ja bronię żony i córy. — </p>
			<br>
		<p>Usłuchał Tuhan, i za wojskiem goni;</p>
		<p>Lecz gdy noc spada ponura,</p>
		<p>Słychać gwar z dala, szczęk i tętent koni,</p>
		<p>I zewsząd straszny wrzask: ura!</p>
			<br>
		<p>Zagrzmią tarany, padły bram ostatki,</p>
		<p>Zewsząd pocisków grad leci,</p>
		<p>Biegą na dworzec starce, nędzne matki,</p>
		<p>Dziewice i drobne dzieci. </p>
			<br>
		<p>»Gwałtu! wołają, zamykajcie bramę,</p>
		<p>Tuż, tuż, za nami Ruś wali.</p>
		<p>Ach! zgińmy lepiej, zabijmy się same,</p>
		<p>Śmierć nas od hańby ocali«.</p>
			<br>
		<p>Natychmiast wściekłość bierze miejsce strachu;</p>
		<p>Miecą bogactwa na stosy,</p>
		<p>Przynoszą żagwie i płomień do gmachu,</p>
		<p>I krzyczą strasznemi głosy:</p>
			<br>
		<p>»Przeklęty będzie, kto się nie dobije!«</p>
		<p>Broniłam, lecz próżny opór:</p>
		<p>Klęczą, na progach wyciągają szyje,</p>
		<p>A drugie przynoszą topór.</p>
			<br>
		<p>Gotowa zbrodnia… Czyli wezwać hordy</p>
		<p>I podłe przyjąć kajdany,</p>
		<p>Czy bezbożnemi wytępić się mordy?…</p>
		<p>Panie, zawołam, nad pany:</p>
			<br>
		<p>Jeśli nie możem ujść nieprzyjaciela,</p>
		<p>O śmierć błagamy u Ciebie,</p>
		<p>Niechaj nas lepiej Twój piorun wystrzela,</p>
		<p>Lub żywych ziemia pogrzebie!</p>
			<br>
		<p>Wtem, jakaś białość nagle mnie otoczy,</p>
		<p>Dzień zda się spędzać noc ciemną:</p>
		<p>Spuszczam ku ziemi przerażone oczy…</p>
		<p>Już ziemi nie ma pode mną!…</p>
			<br>
		<p>Takeśmy uszły zhańbienia i rzezi.</p>
		<p>Widzisz to ziele dokoła,</p>
		<p>To są małżonki i córki Świtezi,</p>
		<p>Które Bóg przemienił w zioła.</p>
			<br>
		<p>Białawem kwieciem, jak białe motylki,</p>
		<p>Unoszą się nad topielą;</p>
		<p>List ich zielony, jak jodłowe szpilki,</p>
		<p>Kiedy je śniegi pobielą.</p>
			<br>
		<p>Za życia cnoty niewinnej obrazy,</p>
		<p>Jej barwę mają po zgonie,</p>
		<p>W ukryciu żyją i nie cierpią skazy,</p>
		<p>Śmiertelne nie tkną ich dłonie.</p>
		<br> 
		<p>Doświadczył tego car i ruska zgraja,</p>
		<p>Gdy piękne ujrzawszy kwiecie,</p>
		<p>Ten rwie i szyszak stalony umaja,</p>
		<p>Ten wianki na skronie plecie:</p>
			<br>
		<p>Kto tylko ściągnął do głębini ramie,</p>
		<p>Tak straszna jest kwiatów władza,</p>
		<p>Że go natychmiast choroba wyłamie,</p>
		<p>I śmierć gwałtowna ugadza.</p>
			<br>
		<p>Choć czas te dzieje wymazał z pamięci,</p>
		<p>Pozostał sam odgłos kary,</p>
		<p>Dotąd w swych baśniach prostota go święci,</p>
		<p>I kwiaty nazywa Cary”. — </p>
			<br>
		<p>To mówiąc, pani z wolna się oddala,</p>
		<p>Topią się statki i sieci,</p>
		<p>Szum słychać w puszczy, poburzona fala</p>
		<p>Z łoskotem na brzegi leci.</p>
			<br>
		<p>Jezioro do dna pękło na kształt rowu,</p>
		<p>Lecz próżno za nią wzrok goni,</p>
		<p>Wpadła i falą nakryła się znowu,</p>
		<p>I więcej nie słychać o niéj.</p>
			<br><br>
		<a style="text-decoration: none" href="index.html">Powrót do strony głównej</a>
	</div>
</body>
</html>