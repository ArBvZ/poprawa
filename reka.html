<!DOCTYPE html>
<html>
<head>
	<title>Rękawiczka</title>
	<meta charset="UTF-8">
	<link rel="stylesheet" type="text/css" href="styles.css">
</head>
<body>
	<div id="content">
		
		<h1>RĘKAWICZKA</h1>
		<br><br><br>

		<p>Chcąc być widzem dzikich bojów,</p>
		<p>Już u zwierzyńca podwojów</p>
		<p>Król zasiada.</p>
		<p>Przy nim książęta i panowie Rada;</p>
		<p>A gdzie wzniosły krążył ganek,</p>
		<p>Rycerze obok kochanek.</p>
		<br><br>
		<p>Król skinął palcem, zaczęto igrzysko,</p> 
		<p>Spadły wrzeciądze: ogromne lwisko</p>
		<p>Z wolna się toczy;</p>
		<p>Podnosi czoło,</p>
		<p>Milczkiem obraca oczy</p>
		<p>Wokoło;</p>
		<p>I ziewy rozdarł straszliwie,</p>
		<p>I kudły zatrząsł na grzywie,</p>
		<p>I wyciągnął cielska brzemię,</p>
		<p>I obalił się na ziemię.</p>
		<br><br>
		<p>Król skinął znowu.</p>
		<p>Znowu przemknie się krata:</p>
		<p>Szybkiemi skoki, chciwy połowu</p>
		<p>Tygrys wylata.</p>
		<p>Spoziera z dala,</p>
		<p>I kłami błyska,</p>
		<p>Język wywala,</p>
		<p>Ogonem ciska,</p>
		<p>I lwa dokoła obiega;</p>
		<p>Topiąc wzrok jaszczurczy,</p>
		<p>Wyje i burczy;</p>
		<p>Burcząc, na stronie przylega.</p>
		<br><br>
		<p>Król skinął znowu:</p>
		<p>Znowu podwój otwarty:</p>
		<p>I z jednego zachowu </p>
		<p>Dwa wyskakują lamparty.</p>
		<p>Łakoma boju, para zajadła</p>
		<p>Już tygrysa opadła,</p>
		<p>Już się tygrys z niemi drapie,</p>
		<p>Już obydwu trzyma w łapie:</p>
		<p>Wtem lew podniósł łeb do góry,</p>
		<p>Zagrzmiał — i znowu cisze —</p>
		<p>A dzicz z krwawemi pazury</p>
		<p>Obiega, za mordem dysze,</p>
		<p>Dysząc, na stronie przylega. </p>
		<br><br>
		<p>Wtem leci rękawiczka z krużganków pałacu,</p>
		<p>Z rączek nadobnej Marty,</p>
		<p>Pada między tygrysa i między lamparty</p>
		<p>Na środek placu.</p>
		<br><br>
		<p>Marta z uśmiechem rzecze do Emroda:</p>
		<p>„Kto mię tak kocha, jak po tysiąc razy</p>
		<p>Czułemi przysiągł wyrazy,</p>
		<p>Niechaj mi teraz rękawiczkę poda”.</p>
		<br><br>
		<p>Emrod przeskoczył zapory,</p>
		<p>Idzie pomiędzy potwory,</p>
		<p>Śmiało rękawiczkę bierze.</p>
		<p>Dziwią się panie, dziwią się rycerze;</p>
		<p>A on w zwycięskiej chwale</p>
		<p>Wstępuje na krużganki.</p>
		<p>Tam, od radosnej witany kochanki,</p>
		<p>Rycerz jej w oczy rękawiczkę rzucił:</p>
		<p>„Pani, twych dzięków nie trzeba mi wcale”.</p>
		<p>To rzekł i poszedł, i więcej nie wrócił. </p>

		<br><br><br>
		<a style="text-decoration: none" href="index.html">Powrót do strony głównej</a>
	</div>
</body>
</html>