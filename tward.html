<!DOCTYPE html>
<html>
<head>
	<title>Pani Twardowska</title>
	<meta charset="UTF-8">
	<link rel="stylesheet" type="text/css" href="styles.css">
</head>
<body>
	<div id="content">
		
		<h1>PANI TWARDOWSKA</h1>
		<br><br><br>

		<p>Jedzą, piją, lulki palą,</p>
		<p>Tańce, hulanka, swawola;</p>
		<p>Ledwie karczmy nie rozwalą,</p>
		<p>Ha, ha! Hi, hi! hejże! hola!</p>
		<br><br>
		<p>Twardowski siadł w końcu stoła,</p>
		<p>Podparł się w boki jak basza:</p>
		<p>„Hulaj dusza! hulaj!” woła,</p>
		<p>Śmieszy, tumani, przestrasza. </p>
		<br><br>
		<p>Żołnierzowi, co grał zucha,</p>
		<p>Wszystkich łaje i potrąca,</p>
		<p>Świsnął szablą koło ucha:</p>
		<p>Już z żołnierza masz zająca.</p>
		<br><br>
		<p>Na patrona z trybunału,</p>
		<p>Co milczkiem wypróżniał rondel,</p>
		<p>Zadzwonił kieską, pomału:</p>
		<p>Z patrona robi się kondel.</p>
		<br><br>
		<p>Szewcu w nos wyciął trzy szczutki,</p>
		<p>Do łba przymknął trzy rureczki,</p>
		<p>Cmoknął: cmok! i gdańskiej wódki</p>
		<p>Wytoczył ze łba pół beczki. </p>
		<br><br>
		<p>Wtem, gdy wódkę pił z kielicha,</p>
		<p>Kielich zaświstał, zazgrzytał;</p>
		<p>Patrzy na dno: — „Co u licha?</p>
		<p>Po coś tu, kumie, zawitał?”</p>
		<br><br>
		<p>Diablik to był w wódce na dnie:</p>
		<p>Istny Niemiec, sztuczka kusa;</p>
		<p>Skłonił się gościom układnie,</p>
		<p>Zdjął kapelusz i dał susa.</p>
		<br><br>
		<p>Z kielicha aż na podłogę</p>
		<p>Pada, rośnie na dwa łokcie,</p>
		<p>Nos jak haczyk, kurzą nogę,</p>
		<p>I krogulcze ma paznokcie. </p>
		<br><br>
		<p>„A, Twardowski… witam bracie!”</p>
		<p>To mówiąc, bieży obcesem:</p>
		<p>„Cóż to, czyliż mię nie znacie?</p>
		<p>Jestem Mefistofelesem.</p>
		<br><br>
		<p>Wszak ze mnąś na Łysej Górze</p>
		<p>Robił o duszę zapisy:</p>
		<p>Cyrograf na byczej skórze</p>
		<p>Podpisałeś ty i bisy.</p>
		<br><br>
		<p>Miały słuchać twego rymu;</p>
		<p>Ty, jak dwa lata przebiegą,</p>
		<p>Miałeś pojechać do Rzymu,</p>
		<p>By cię tam porwać jak swego.</p>
		<br><br>
		<p>Już i siedem lat uciekło,</p>
		<p>Cyrograf nadal nie służy:</p>
		<p>Ty, czarami dręcząc piekło,</p>
		<p>Ani myślisz o podróży.</p>
		<br><br>
		<p>Ale zemsta, choć leniwa,</p>
		<p>Nagnała cię w nasze sieci:</p>
		<p>Ta karczma Rzym się nazywa…</p>
		<p>Kładę areszt na waszeci”. </p>
		<br><br>
		<p>Twardowski ku drzwiom się kwapił </p>
		<p>Na takie dictum acerbum;</p>
		<p>Diabeł za kontusz ułapił:</p>
		<p>„A gdzie jest nobile verbum?” </p>
		<br><br>
		<p>Co tu począć? kusa rada,</p>
		<p>Przyjdzie już nałożyć głową…</p>
		<p>Twardowski na koncept wpada</p>
		<p>I zadaje trudność nową.</p>
		<br><br>
		<p>„Patrz w kontrakt, Mefistofilu,</p>
		<p>Tam warunki takie stoją:</p>
		<p>Po latach tylu a tylu,</p>
		<p>Gdy przyjdziesz brać duszę moją,</p>
		<br><br>
		<p>Będę miał prawo trzy razy</p>
		<p>Zaprząc ciebie do roboty,</p>
		<p>A ty najtwardsze rozkazy</p>
		<p>Musisz spełnić co do joty.</p>
		<br><br>
		<p>Patrz, oto jest karczmy godło,</p>
		<p>Koń malowany na płótnie;</p>
		<p>Ja chcę mu wskoczyć na siodło,</p>
		<p>A koń niech z kopyta utnie.</p>
		<br><br>
		<p>Skręć mi przy tym biczyk z piasku,</p>
		<p>Żebym miał czym konia chłostać;</p>
		<p>I wymuruj gmach w tym lasku,</p>
		<p>Bym miał gdzie na popas zostać.</p>
		<br><br>
		<p>Gmach będzie z ziarnek orzecha,</p>
		<p>Wysoki pod szczyt Krępaku,</p>
		<p>Z bród żydowskich ma być strzecha,</p>
		<p>Pobita nasieniem z maku.</p>
		<br><br>
		<p>Patrz, oto na miarę ćwieczek,</p>
		<p>Cal gruby, długi trzy cale:</p>
		<p>W każde z makowych ziareczek </p>
		<p>Wbij mnie takie trzy bretnale”.</p>
		<br><br>
		<p>Mefistofil duchem skoczy,</p>
		<p>Konia czyści, karmi, poi,</p>
		<p>Potem bicz z piasku utoczy,</p>
		<p>I już w gotowości stoi.</p>
		<br><br>
		<p>Twardowski dosiadł biegusa,</p>
		<p>Probuje podskoków, zwrotów,</p>
		<p>Stępa, galopuje, kłusa —</p>
		<p>Patrzy, aż i gmach już gotów. </p>
		<br><br>
		<p>„No! wygrałeś, panie bisie,</p>
		<p>Lecz druga rzecz nieskończona:</p>
		<p>Trzeba skąpać się w tej misie —</p>
		<p>A to jest woda święcona”.</p>
		<br><br>
		<p>Diabeł kurczy się i krztusi,</p>
		<p>Aż zimny pot na nim bije:</p>
		<p>Lecz pan każe, sługa musi,</p>
		<p>Skąpał się biedak po szyję.</p>
		<br><br>
		<p>Wyleciał potem jak z procy,</p>
		<p>Otrząsł się, dbrum! parsknął raźnie:</p>
		<p>„Teraz jużeś w naszej mocy,</p>
		<p>Najgorętsząm odbył łaźnię”. </p>
		<br><br>
		<p>„Jeszcze jedno, będzie kwita:</p>
		<p>Zaraz pęknie moc czartowska! —</p>
		<p>Patrzaj, oto jest kobiéta,</p>
		<p>Moja żoneczka, Twardowska.</p>
		<br><br>
		<p>Ja na rok u Belzebuba</p>
		<p>Przyjmę za ciebie mieszkanie;</p>
		<p>Niech przez ten rok moja luba</p>
		<p>Z tobą jak z mężem zostanie.</p>
		<br><br>
		<p>Przysiąż jej miłość, szacunek</p>
		<p>I posłuszeństwo bez granic;</p>
		<p>Złamiesz choć jeden warunek,</p>
		<p>Już cała ugoda na nic”.</p>
		<br><br>
		<p>Diabeł do niego pół ucha,</p>
		<p>Pół oka zwrócił do samki,</p>
		<p>Niby patrzy, niby słucha —</p>
		<p>Tymczasem już blisko klamki.</p>
		<br><br>
		<p>Gdy mu Twardowski dokucza,</p>
		<p>Od drzwi, od okien odpycha,</p>
		<p>Czmychnąwszy dziurką od klucza,</p>
		<p>Dotąd, jak czmycha, tak czmycha. </p>

		<br><br><br>
		<a style="text-decoration: none" href="index.html">Powrót do strony głównej</a>
	</div>
</body>
</html>