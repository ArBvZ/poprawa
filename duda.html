<!DOCTYPE html>
<html>
<head>
	<title>Dudarz</title>
	<meta charset="UTF-8">
	<link rel="stylesheet" type="text/css" href="styles.css">
</head>
<body>
	<div id="content">
		
		<h1>DUDARZ</h1>
		<br><br><br>

		<p>Jakiż to dziadek, jak gołąb siwy,</p>
		<p>Z siwą aż do pasa brodą?</p>
		<p>Dwaj go chłopczyki pod rękę wiodą,</p>
		<p>Wiodą mimo naszej niwy.</p>
		<br><br>
		<p>Starzec na lirze brząka i nuci,</p>
		<p>Chłopcy dmą w dudeczki z piórek.</p>
		<p>Zawołam starca, niech się zawróci</p>
		<p>I przyjdzie pod ten pagórek.</p>
		<br><br>
		<p>«Zawróć się, starcze, tu na igrzysko,</p>
		<p>Tu się po siewbie weselim;</p>
		<p>Co nam dał Pan Bóg, tem się podzielim,</p>
		<p>I do wsi na noc stąd blisko».</p>
		<br><br>
		<p>Posłuchał, przyszedł, skłonił się nisko</p>
		<p>I usiadł sobie pod miedzą;</p>
		<p>Przy nim po bokach chłopczyki siedzą,</p>
		<p>Patrząc na wiejskie igrzysko.</p>
		<br><br>
		<p>Tu brzmią piszczałki, biją bębenki,</p>
		<p>Płoną stosy suchych drewek;</p>
		<p>Piją staruszki, skaczą panienki,</p>
		<p>Obchodząc święto dosiewek.</p>
		<br><br>
		<p>Milczą piszczałki, głuchną bębenki,</p>
		<p>Porzuca ogień gromadka;</p>
		<p>Biegą staruszki, biegą panienki,</p>
		<p>Biegą do dudarza dziadka. </p>
		<br><br>
		<p>«Witaj, dudarzu, witamy radzi,</p>
		<p>W wesołej przychodzisz dobie;</p>
		<p>Pewnie z daleka Pan Bóg prowadzi,</p>
		<p>Pogrzej się i spocznij sobie».</p>
		<br><br>
		<p>Wiodą, gdzie ogień, gdzie stół z murawy,</p>
		<p>Sadzą dudarza pośrodku:</p>
		<p>«Może pozwolisz na trochę strawy,</p>
		<p>Albo na szklaneczkę miodku?</p>
		<br><br>
		<p>Widzim i lirę, widzim piszczałki:</p>
		<p>Zagraj co nam samotrzeci;</p>
		<p>Napełnim za to tłomok, kobiałki,</p>
		<p>I będziem wdzięczni waszeci».</p>
		<br><br>
		<p>«No, stójcież cicho, — rzekł do gromadki —</p>
		<p>Cicho, — powtarza, w dłoń klaska —</p>
		<p>Jeżeli chcecie, zagram wam, dziatki,</p>
		<p>A cóż wam zagrać?» — «Co łaska».</p>
		<br><br>
		<p>Wziął w ręce lirę i szklankę sporą,</p>
		<p>Miodem pierś starą zagrzewa:</p>
		<p>Mrugnął na chłopców, ci dudki biorą;</p>
		<p>Brząknął, nastroił i śpiewa:</p>
		<br><br>
		<p>«Idę ja Niemnem, jak Niemen długi,</p>
		<p>Od wioseczki do wioseczki,</p>
		<p>Z borku do borku, z smugów na smugi,</p>
		<p>Śpiewając moje piosneczki.</p>
		<br><br>
		<p>Wszyscy się zbiegli, wszyscy słuchali,</p>
		<p>Ale nikt mię nie rozumie!</p>
		<p>Ja łzy ocieram, westchnienia tłumię,</p>
		<p>I idę daléj a daléj.</p>
		<br><br>
		<p>Kto mię zrozumie, ten się użali,</p>
		<p>I w białe uderzy dłonie;</p>
		<p>Uroni łezkę, i ja uronię,</p>
		<p>Ale już nie pójdę daléj».</p>
		<br><br>
		<p>A wtem grać przestał. Nim znowu zacznie,</p>
		<p>Przelotem spojrzał po błoniu:</p>
		<p>Lecz w jednę stronę spoziera bacznie;</p>
		<p>Któż tam stoi na ustroniu?</p>
		<br><br>
		<p>Stała pasterka i plotła wieniec,</p>
		<p>To uplecie, to rozplecie,</p>
		<p>A obok przy niej stoi młodzieniec,</p>
		<p>I splecione przyjął kwiecie.</p>
		<br><br>
		<p>Spokojnosć duszy z jej widać czoła,</p>
		<p>Ku ziemi spuszczone oko;</p>
		<p>Nie była smutna ani wesoła,</p>
		<p>Tylko coś myśli głęboko.</p>
		<br><br>
		<p>Jak puszkiem chwieje trawka zielona,</p>
		<p>Choć wiatr przestanie oddychać:</p>
		<p>Tak się na piersiach chwieje zasłona,</p>
		<p>Chociaż westchnienia nie słychać.</p>
		<br><br>
		<p>Wtem z piersi listek zżółkły odepnie,</p>
		<p>Listek nieznanego drzewa;</p>
		<p>Spójrzy nań, rzuci i z cicha szepnie,</p>
		<p>Jakby się na listek gniewa.</p>
		<br><br>
		<p>Odwraca głowę, odeszła nieco,</p>
		<p>Podniosła w niebo źrenice;</p>
		<p>Nagle na oczach łezki zaświecą</p>
		<p>I róż wystąpił na lice.</p>
		<br><br>
		<p>A dudarz milczy, brząka powoli,</p>
		<p>A wzrok utopił w pasterce,</p>
		<p>Utopił w licu, lecz wzrok sokoli</p>
		<p>Zdał się przedzierać aż w serce.</p>
		<br><br>
		<p>Znowu wziął lirę i spory dzbanek,</p>
		<p>Miodem pierś starą zagrzewa,</p>
		<p>Skinął na chłopców, ci do multanek,</p>
		<p>Brząknął, nastroił i śpiewa:</p>
		<br><br>
		<p>«Komu ślubny splatasz wieniec</p>
		<p>Z róż, liliji i tymianka?</p>
		<p>Ach, jak szczęśliwy młodzieniec,</p>
		<p>Komu ślubny splatasz wieniec!</p>
		<br><br>
		<p>Pewnie dla twego kochanka?</p>
		<p>Wydają łzy i rumieniec,</p>
		<p>Komu ślubny splatasz wieniec</p>
		<p>Z róż, liliji i tymianka?</p>
		<br><br>
		<p>Jednemu oddajesz wieniec</p>
		<p>Z róż, liliji i tymianka;</p>
		<p>Kocha cię drugi młodzieniec:</p>
		<p>Ty jednemu oddasz wieniec,</p>
		<br><br>
		<p>Zostawże łzy i rumieniec</p>
		<p>Dla nieszczęsnego kochanka,</p>
		<p>Gdy szczęśliwy bierze wieniec</p>
		<p>Z róż, liliji i tymianka». </p>
		<br><br>
		<p>Na to szmer powstał; różne pogłoski</p>
		<p>Pomiędzy ciżbą przytomną:</p>
		<p>Tę piosnkę śpiewał ktoś z naszej wioski;</p>
		<p>Lecz kto i kiedy — nie pomną.</p>
		<br><br>
		<p>Starzec ucisza, podnosi rękę:</p>
		<p>«Słuchajcie, dzieci, — zawoła —</p>
		<p>Powiem, od kogo mam tę piosenkę,</p>
		<p>Może on był z tego sioła.</p>
		<br><br>
		<p>Kiedym wędrując przez kraje cudze</p>
		<p>Królewiec zwiedził przechodem,</p>
		<p>Wtenczas przypłynął z Litwy na strudze </p>
		<p>Pasterz jakiś z tych stron rodem.</p>
		<br><br>
		<p>Smutny był bardzo, ale przyczyny</p>
		<p>Smutku nie mówił nikomu,</p>
		<p>Odbił się potem od swej drużyny</p>
		<p>I nie powrócił do domu.</p>
		<br><br>
		<p>Często widziałem, czy świecą zorza,</p>
		<p>Czyli księżyc w pełnym blasku,</p>
		<p>Jak on po błoniach, albo u morza</p>
		<p>Po nadbrzeżnym błądził piasku.</p>
		<br><br>
		<p>Posród skał nieraz, podobny skale,</p>
		<p>Na deszczu, wietrze i chłodzie,</p>
		<p>Odludny dumał, wiatrom swe żale,</p>
		<p>A łzy powierzając wodzie.</p>
		<br><br>
		<p>Szedłem ku niemu; spozierał smutnie,</p>
		<p>Ale ode mnie nie stronił;</p>
		<p>Jam, nic nie mówiąc, nastroił lutnię,</p>
		<p>Zaśpiewał, w struny zadzwonił.</p>
		<br><br>
		<p>Łzy mu się rzucą; lecz skinął czołem,</p>
		<p>Że się to granie podoba;</p>
		<p>Ścisnął za rękę, ja go ścisnąłem,</p>
		<p>I zapłakaliśmy oba.</p>
		<br><br>
		<p>Poznaliśmy się lepiej nawzajem,</p>
		<p>I byliśmy przyjaciele.</p>
		<p>On zawsze milczał swoim zwyczajem,</p>
		<p>I ja mówiłem niewiele.</p>
		<br><br>
		<p>Potem, gdy troską strawiony długą,</p>
		<p>Już nie mógł rady dać sobie;</p>
		<p>Ja towarzyszem, ja byłem sługą,</p>
		<p>Jam go pilnował w chorobie. </p>
		<br><br>
		<p>Nędzny, w mych oczach gasnął powoli,</p>
		<p>Raz mię przywołał do łoża:</p>
		<p>„Czuję — rzekł — bliski koniec niedoli,</p>
		<p>Niech się spełni wola Boża. </p>
		<br><br>
		<p>Zgrzeszyłem tylko, że moje lata</p>
		<p>Tak się nadaremnie starły:</p>
		<p>Ale bez żalu schodzę ze świata,</p>
		<p>Dawno już na nim umarły.</p>
		<br><br>
		<p>Kiedy mię skał tych dziki zakątek</p>
		<p>Ukrył przed gminu obliczem,</p>
		<p>Odtąd już dla mnie świat ten był niczem:</p>
		<p>Żyłem na świecie pamiątek.</p>
		<br><br>
		<p>Ty, coś mi wiernym został do grobu,</p>
		<p>— Kończył, ściskając za ręce —</p>
		<p>Nagrodzić tobie nie mam sposobu,</p>
		<p>Wszakże to, co mam, poświęcę.</p>
		<br><br>
		<p>Znasz piosnkę, którąm po tyle razy</p>
		<p>Śpiewał, płacząc nad mym losem;</p>
		<p>Pomnisz zapewne wszystkie wyrazy,</p>
		<p>I wiesz, jakim śpiewać głosem.</p>
		<br><br>
		<p>Mam jeszcze z bladych włosów zawiązkę</p>
		<p>I zeschły cyprysu listek:</p>
		<p>Naucz się piosnki, weź tę gałązkę,</p>
		<p>To mój na ziemi skarb wszystek.</p>
		<br><br>
		<p>Idź, może znajdziesz na brzegach Niemna</p>
		<p>Tę, której już nie obaczę;</p>
		<p>Może jej piosnka będzie przyjemna,</p>
		<p>Może nad listkiem zapłacze. </p>
		<br><br>
		<p>Nagrodzi starca, do domu przyjmie,</p>
		<p>Powiedz…” Wtem oko ściemniało,</p>
		<p>A w ustach Panny Najświętszej imię,</p>
		<p>Wpół wymówione zostało. </p>
		<br><br>
		<p>Silił się jeszcze i w samym skonie</p>
		<p>Na próżno coś wyrzec żądał;</p>
		<p>Wskazał ku sercu i ku tej stronie,</p>
		<p>Na którą, żyjąc, poglądał». — </p>
		<br><br>
		<p>Tu przerwał dudarz i szukał okiem,</p>
		<p>Dostając listek z papierka:</p>
		<p>Lecz już nie była między natłokiem</p>
		<p>Ta, której szukał — pasterka.</p>
		<br><br>
		<p>Z daleka tylko poznał sukienkę,</p>
		<p>Bo w chustce skryła twarz boską;</p>
		<p>Jakiś młodzieniec wiódł ją pod rękę;</p>
		<p>Już ich nie widać za wioską.</p>
		<br><br>
		<p>Przybiegła zgraja, gdzie starzec siedział.</p>
		<p>«Co to jest?» wszyscy pytają…</p>
		<p>On nic nie wiedział — może i wiedział,</p>
		<p>Ale nie mówił przed zgrają. </p>

		<br><br><br>
		<a style="text-decoration: none" href="index.html">Powrót do strony głównej</a>
	</div>
</body>
</html>